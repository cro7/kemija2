
Nafta je vrsta fosilnog goriva, tamne je boje  i viskozna tekućina koja se obično pronalazi ispod površine Zemlje ili morskog dna. Nafta je vrlo složena smjesa različitih spojeva, pretežno ugljikovodika alkanskog, cikloalkanskog i aromatskog reda čiji se sastav mijenja od nalazišta do nalazišta.
Upotreba:
Nafta se najviše koristi za pokretanje motornih vozila (obično u obliku benzina i drugih derivata) te za dobivanje električne energije u termoelektranama. Također je značajna sirovina za mnoge proizvode (plastika, umjetno gorivo, razni razrjeđivači i ostale kemikalije). Industrija koja se bavi preradom nafte se naziva petrokemijska industrija.

Teorija nastanka:

Danas prevladava mišljenje da je nafta nastala od masnih i voštanih supstancija različitih sitnih životinjskih i biljnih morskih organizama - planktona. Pod povoljnim uvjetima, koji su vladali u dalekim geološkim dobima, živjele su i razmnažale se u toplim morskim zaljevima goleme količine tih organizama; uginuvši one su se taložile na morsko dno.
U sredini siromašnoj kisikom počelo je, zbog djelovanja anaerobnih bakterija, razaranje bjelančevina i drugih lako raspadljivih organskih tvari. Otpornije masne i voštane supstancije gomilale su se onda u obliku gnjila mulja - sapropela. Taj osnovni materijal morao je poslije, nanosom riječnog mulja, biti pokriven zaštitnim slojem. Pod pritiskom zamljanih slojeva, i kod nešto povišene temperature, mast se konvertirala najprije u prabitumen a onda u naftu.Nazočnost kompliciranih visokomolekulskih spojeva (kolesterola, hormona, klorofila i dr.) koji nisu mogli nastati jednostavnom sintezom i optička aktivnost nafte dokazuju organsko podrijetlo nafte. I sastav slane vode, koja prati naftu, svjedoči o njezinu morskom podrijetlu.S druge strane postoji mišljenje da nafta potječe iz neispitanih i nedovoljno poznatih dubina Zemlje. Tome u prilog govore nalazi nafte u vulkanskim područjima (na Kamčatki), nagomilavanje nafte u velikim dubinama u mineralima kristalasta podrijetla (Venezuela) i nalazi nafte u pukotinama litosfere u dnu Indijskog oceana.

Istraživanje i proizvodnja nafte:

Otkriće ogromnog naftnog polja Spindletop u Teksasu 1901. godine i pojava automobila uzrokovali su da do 1951. godine nafta potisne ugljen kao glavni izvor energije. Za primarni postupak regeneracije sirove nafte kemija je najbitnija za dijamantne bušne nastavke, isplake od bušenja i izvlačenje nafte iz škriljca, uz korištenje kombinacije kemikalija i pare. Postupci sekundarne regeneracije uključuju crpljenje visokotlačnog plina (ugljikovog dioksida) ili vodenih otopina u Zemlju.

Nafta po kemijskom sastavu:

Po svom kemijskom sastavu nafta je mješavina velikog broja različitih ugljikovodika i malih količina spojeva sumpora, kisika i dušika (od tragova i do 7%). U njoj su zastupani ugljikovodici s jednom do 50 i više C - atoma u molekuli, i to pretežito parafinskog (metanova) niza (npr. pensilvanska nafta) ili naftenskog niza (npr. neke sovjetske nafte).
Manje su zastupani aromatski ugljikovodici (npr. neke rumunjske nafte). U nafti su, bez obzira na vrstu ugljikovodika, zastupani više ili manje, svi članovi pojedinog niza: od lakohlapljivih do teškohlapljivih te krutih s velikim brojem C - atoma. O većoj ili manjoj zastupljenosti nižih odnosno viših članova ovisi gustoća nafte. Lagane nafte koje kod prerađivanja daju više laganih frakcija, ili ih uopće ne daju.

Ležišta nafte:

Njezina se ležišta mogu očekivati u sedimentnim slojevima onih područja gdje je u davnim geološkim dobima bilo more. Dubina naftonosnih slojeva različita je; od nekoliko metara do 7600 metara i više. Što je veća dubina, veći je i tlak pod kojim se nafta nalazi. Najdublja do sada postignuta istražna bušotina od 9169 nalazi se u Oklahomi (SAD).
Nafta i zemni plin izbijaju na mnogim mjestima sami iz zemlje. Ovakva prirodna vrela nisu nimalo važna za proizvodnju nafte. Velike količine nafte dobivaju se danas u svijetu iz dubljih slojeva zemlje izlijevanjem (eruptiranjem) iz bušotina na principu arteških bunara. Prva bušenja obavljana su nasumce. Danas se prije postavljanja dubinske sonde provode geološka i geofizička istraživanja, koja daju podatke o geološkoj strukturi podzemnih slojeva; na taj se način znatno smanjuje broj jalovih bušenja. Suvremena tehnika bušenja razvila se iz ručnog bušenja, obavljanog u potrazi za solju i vodom. Sva se bušenja danas izvode strojevima.

Načini vađenja nafte:

Postoje dva načina bušenja: udarno i okretno. Kod udarnog bušenja dlijeto, pričvršćeno na donjem kraju alatki, diže se 30 do 40 cm, a zatim se pušta da padne na dno bušotine. Suvremeno okretno bušenje (rotary system) gotovo je potpuno istisnulo starije udarno bušenje. Dlijeto, pričvršćeno na kraju cijevi, svojim rotacijskim struganjem mrvi kamen i prodire u dubinu. Kad cijev uđe svojom cijelom duljinom u zemlju na nju se, cijevnom spojnicom nadoveže druga cijev. To se ponavlja tako dugo dok bušotina ne dosegne naftonosni sloj. Iznad bušotine nalazi se toranj željezne konstrukcije, visok do 54 metra, s dizalicama za pridržavanje i izvlačenje alatki i cijevi, te s pogonskim i kontrolnim uređajima. Za vrijeme bušenja izdrobljeni se materijal neprestano ispire s dna bušotine, i to jakim mlazom rijetke suspenzije gline u vodi, koja se utiskuje u cijev. Da se bušotina ne zaruši, u nju se spuštaju zaštitne cijevi (casings). Od prodora podzemnih voda bušotine se zaštićuju cementiranjem.
Kad bušotina dopre do naftonosnog sloja, nafta i plin naviru u bušotinu tjerani prirodnim tlakom, koji, ako je dovoljno velik, može izbaciti naftu na površinu zemlje. Kod vrlo visokih tlakova nastaju snažne "erupcije", pri čemu se mlaz nafte diže desetak metara iznad površine zemlje. Ovakve divlje erupcije nekad su često izazivale katastrofalne požare, koje je vrlo teško, pa i nemoguće ugasiti. Danas se to sprečava posebnim uređajima koji zatvaraju sondu i reguliraju tlak za izlaženje nafte. Kod nedovoljnih tlakova nafta se mora crpiti pomoću posuda ili crpki. Naftonosni se sloj nikada ne može potpuno iscrpiti. Kad se tenzija nafte naftonosnog sloja u susjednom području izjednači s tlakom u bušotini, nafta prestaje pritjecati. Velike količine nafte koje, unatoč svim suvremenim metodama vađenja, ostaju u zemlji (više od 50%), mogle bi se izvaditi samo na rudarski način.

Crno zlato:

Nafta je danas u svijetu jedan od najznačajnijih strateških proizvoda (obično se naziva "crno zlato"). Zbog toga zemlje proizvođači nafte imaju veliku moć u geopolitičkim odnosima, a kontrola nad izvorištima nafte jedan od najznačajnijih uzroka kriza u svijetu. Zemlje koje su najveći izvoznici nafte (ali ne uvijek i proizvođači) su grupirane u interesnu organizaciju OPEC (Organization of Petroleum Exporting Countries).
Najveći proizvođači nafte jesu:

1.   Saudijska Arabija (10.37 milijuna barela)
2.	 Rusija (9,27 milijuna barela)
3.	 Sjedinjene Američke Države (8,69 milijuna barela))
4.	 Iran (4,09 milijuna barela)
5.	 Meksiko (3,83 milijuna barela)
Cijena nafte je na svjetskom tržištu ušesterostručena u razdoblju od 2000. godine do danas. Pretpostavlja se da će u bliskoj budućnosti proizvodnja nafte doći do vrhunca a do 2050. će biti iscrpljene sve zalihe. Istovremeno se potražnja povećava, posebno zbog velikog gospodarskog rasta Kine i Indije. Zbog toga bi vrlo brzo moglo doći do krize velikih razmjera u svjetskom gospodarstvu.
Nafta je nastala iz ostataka biljaka i životinja koje su živjele prije mnogo milijuna godina u vodi. Na slici desno prikazan je nastanak nafte i prirodnog plina u tri koraka. Prvi korak bio je prije 300 - 400 milijuna godina. Tada su se ostaci počeli taložiti na dno oceana i s vremenom ih je pokrio pijesak i mulj. Prije 50 - 100 milijuna godina ti ostaci su već bili prekriveni velikim slojem pijeska i mulja koji je stvarao ogromne pritiske i visoke temperature. U tim prilikama nastali su sirova nafta i prirodni plin. Danas bušimo kroz debele slojeve pijeska, mulja i stijena da bi došli do nalazišta nafte. Prije nego počne bušenje kroz sve te slojeve, znanstvenici i inženjeri proučavanju sastav stijena. Ako sastav stijena ukazuje na moguće nalazište nafte počinje bušenje. Veliki problem prilikom bušenja i transporta je mogućnost isticanja nafte u okoliš. Nove tehnologije omogućavaju povećanje preciznosti kod pronalaženja nafte, a to rezultira manjim brojem potrebnih bušotina. Od 1990. godine vrijedi zakon da svaki novi izgrađeni tanker mora imati dvostruku ljusku da bi se spriječio izljev nafte u more prilikom havarije. 

Onečišćavanje:

Usprkos svim poboljšanjima tehnologije bušenja i transporta još uvijek se događaju izljevi nafte u more, a to rezultira gotovo potpunim uništenjem biljnog i životinjskog svijeta u tom dijelu mora. Iako je zagađenje mora isticanjem sirove nafte veliko, u usporedbi sa zagađenjem zraka korištenjem naftnih derivata je zanemarivo. Prilikom sagorijevanja naftnih derivata oslobađaju se velike količine ugljičnog dioksida u atmosferu. Ugljični dioksid je staklenični plin i njegovim ispuštanjem u atmosferu utječemo na povećanje globalne temperature na zemlji. Zbog tog problema donesen je Kyoto protokol, ali ga najveći zagađivači još uvijek nisu potpisali.

Izlazak nafte na površinu te stanje pod zemljom:

Većina ljudi misli da se nafta nalazi u nekakvim podzemnim bazenima, ali to nije tako. Nafta se nalazi zbijena u sitnim porama između stijena pod vrlo velikim pritiskom. Kad napravimo bušotinu do dubine u kojoj se nalaze pore s naftom, te sitne kapljice zbog velikog pritiska navale u bušotinu. To se može usporediti sa ispuštanjem zraka iz balona. Kad pustimo grlo balona zrak koji je u balonu pod pritiskom navali van. Isto tako i nafta pod pritiskom navali kroz bušotinu prema površini. Zbog toga se prije događalo da se velike količine nafte razliju oko bušotine zbog nepripremljenosti. U početku prirodni pritisak tjera naftu van kroz bušotinu, a nakon toga se naftne kompanije odlučuju na pumpanje nafte iz bušotine. Te dvije faze eksploatacije nazivaju se primarna proizvodnja. Nakon toga u bušotini se nalazi još uvijek oko 75% početne količine nafte. Zbog toga se naftne kompanije odlučuju na preplavljivanje nalazišta nafte vodom. Kroz neku drugu bušotinu pumpaju vodu u nalazište i time "ispiru" jedan dio preostale nafte. Na taj način dobije se još oko 15% početne količine nafte. Na kraju u nalazištu ostane oko 60% nafte koju za sad još uvijek ne znamo ispumpati van.

Proizvodnja, potrošnja i rezerve nafte
	Država	Potrošnja (milijuna barela dnevno)
1.	Sjedinjene Američke Države	19.7
2.	Japan	5.4
3.	Kina	4.9
4.	Njemačka	2.71
5.	Brazil	2.38
6.	Rusija	2.2
7.	Kanada	2.0
8.	Indija	2.0
9.	Francuska	1.96
10.	Meksiko	1.93
11.	Italija	1.87
12.	Velika Britanija	1.7
13.	Španjolska	1.5
14.	Saudijska Arabija	1.36
15.	Indonezija	1.02


	Država	Proizvodnja (milijuna barela dnevno)
1.	Saudijska Arabija	8.68
2.	Rusija	7.69
3.	Sjedinjene Američke Države	7.69
4.	Meksiko	3.58
5.	Kina	3.38
6.	Iran	3.36
7.	Norveška	3.33
8.	Venezuela	2.94
9.	Kanada	2.88
10.	Velika Britanija	2.46
11.	Ujedinjeni Arapski Emirati	2.27
12.	Irak	2.03
13.	Nigerija	2.01
14.	Kuvajt	1.87
15.	Alžir	1.66

	Država	Zalihe (milijadri barela)
1.	Saudijska Arabija	264.2
2.	Ujedinjeni Arapski Emirati	97.8
3.	Iran	89.7
4.	Rusija	48.6
5.	Libija	29.5
6.	Kina	24
7.	Sjedinjene Američke Države	22.4
8.	Katar	15.2
9.	Norveška	9.4
10.	Alžir	9.2
11.	Brazil	8.4
12.	Oman	5.5
13.	Angola	5.4
14.	Indija	5.4
15.	Kazahstan	5.4
	
U tablicama je prikazano trenutno stanje potrošnje, proizvodnje i zaliha nafte.
Isticanje SAD-a po potrošnji je očekivano jer se oni tradicionalno oslanjaju na fosilna goriva. Po proizvodnji se ističe Saudijska Arabija, a slijede ju Rusija i SAD. Vidljivo je da SAD svojom proizvodnjom pokriva samo 39% svojih potreba, pa su prisiljeni na veliki uvoz nafte. Glavni izvoznici nafte u SAD su Meksiko i zemlje bliskog i srednjeg istoka. U zemljama bliskog i srednjeg istoka procijenjene su i najveće zalihe nafte. Tu se ističe Saudijska Arabija sa 264.2 milijarde barela zaliha. Iz svega toga jasno je zašto se SAD upliće u politiku zemalja bliskog i srednjeg istoka te je shvatljiva velika vojna prisutnost SAD-a u blizini tih područja.
Da bi smanjile ovisnost o uvozu nafte, većina država ima takozvane strateške zalihe koje osiguravaju neovisnost o uvozu na nekoliko mjeseci. Te zalihe pomažu i kod naglih povećanja cijene nafte za amortizaciju. Predsjednik SAD-a Bush naredio je da se njihove nacionalne zalihe popune na puni kapacitet od 700 milijuna barela do 2005. godine.
Države izvoznici nafte formirale su udruženje država izvoznika nafte (OPEC - Organization of the Petroleum Exporting Countries) i to udruženje kontrolira cijenu i količinu nafte koja će se proizvesti. Države članice OPEC-a su: Alžir, Indonezija, Iran, Irak, Kuvajt, Libija, Nigerija, Katar, Saudijska Arabija, Ujedinjeni Arapski Emirati i Venezuela. Budući da je izvoz nafte najznačajniji dio gospodarstva tih država, održavaju se minimalno dva sastanka godišnje na kojima se određuje optimalna količina proizvodnje. 11 članica OPEC-a proizvodi oko 40% ukupne svjetske proizvodnje nafte, a u potvrđenim zalihama ima tri četvrtine ukupno potvrđenih zaliha u svijetu.

Stanje u Hrvatskoj:

Industrija nafte d.d. Zagreb (INA) je Hrvatska nacionalna kompanija za naftne prerađevine i prirodni plin. INA Naftaplin je dio INA-e koji je zadužen za istraživanje i proizvodnji nafte i prirodnog plina. U 2002. godini proizvedeno je 1,34 milijuna tona nafte i kondenzata, od toga:
• u Hrvatskoj 770.215 tona nafte i 338.235 tona kondenzata
• u Angoli 167.808 tona nafte
• u Egiptu 65.372 tona nafte
Na domaćim naftnim poljima očekivani prirodni pad proizvodnje znatno je ublažen izvođenjem brojnih rudarskih radova te primjenom različitih metoda umjetnog podizanja kapljevine. U rafinerijama nafte u Hrvatskoj je 2002. godine proizvedeno 5.248.481 tona naftnih derivata. Od toga je u Hrvatskoj prodano 2.966.000 tona, a ostalo je izvezeno u Bosnu i Hercegovinu (596.000 tona), Sloveniju (184.000 tona), Crnu Goru (163.000 tona), Srbiju (86.000 tona) i na ostala tržišta (644.342 tona). Vlastita potrošnja i gubitak iznosili su 609.139 tona.
Obvezne zalihe nafte i naftnih derivata su zalihe koje se koriste za osiguranje opskrbe naftom i naftnim derivatima u slučaju prijetnje energetskoj sigurnosti države, uslijed izvanrednih okolnosti poremećaja opskrbe. Količina tih zaliha određena je Zakonom o strateškim robnim zalihama i Zakonom o energiji. Prema tim zakonima donesena je uredba na temelju koje sve kompanije koje su u prethodnoj godini ostvarile neto uvoz od najmanje 25 tona nafte i naftnih derivata, imaju obavezu na teritoriju Republike Hrvatske ostvariti zalihu od 25% uvezene količine nafte prethodne godine. Neto uvoz iz stavka je količina nafte i naftnih derivata uvezena tijekom prethodne kalendarske godine, umanjena za izvezenu količinu nafte i naftnih derivata u istome razdoblju. Prema tom zakonu na teritoriju Republike Hrvatske mora biti zaliha naftnih derivata za 90 dana prosječne potrošnje bez uvoza. Kriteriji 90-dnevne rezerve iznose između 800 i 900 tisuća tona nafte i naftnih derivata. Zemlje članice Europske Unije imaju također 90-dnevne zalihe nafte i naftnih prerađevina na svom teritoriju.

Benzin:
Za poboljšanje dobivanja benzina cijepanjem sirove nafte rafinerije su u početku koristile toplinu za cijepanje velikih molekula teške  frakcije nafte u manje koje se nalaze u benzinu koristeći postupak nazvan termičko cijepanje  U termičkom cijepanju koriste se visoke temperature i tlakovi za cijepanje teških ugljikovodika u lakše . Budući da visoke temperature daju i neželjene proizvode,1928 godine godine počela se koristiti vakuumska destilacija koja je radila na nižim temperaturama. Eugene Houdry razvio je upotrebu inertnog katalizatora (katalitičko cijepanje) umjesto visoke temperature za postizanje 

Dodatci gorivu:
Nekadašnji automobilski motori ‘detonirali' su kad god se upotrijebio benzin niže kvalitete. 1921. godine Thomas Midgley ml. primijenio je olovni tetraetil kao antidetonacijski dodatak u benzinu da bi motori radili mirnije i tiše. Godine 1926. uvedena je oktanska skala za mjerenje kvalitete benzina (tolerancija kompresije). Upotreba olovnih aditiva prekinuta je sedamdesetih godina zbog brige za okoliš.
Danas se u benzin dodaju samo male količine kemikalija (alkoholi, eteri) da bi se povećao oktanski broj, poboljšala svojstva benzina (metalni deaktivatori), te smanjilo trenje u motoru i trošenje i trošenje te produžio vijek motora (deterdženti). Sezonski kemijski dodatci koriste se u nekim područjima iz geografskih razloga, kao što je dodavanje metanola da se spriječi zamrzavanje po cijelom presjeku.

Eko osvještenost:Katalitički pretvarači

Katalitički pretvarači druge faze uvedeni su 1975. godine za reguliranje emisija ugljičnog monoksida i ugljikovodika. Ubrzo je dodana i treća faza za čišćenje dušikovih oksida iz ispušnih plinova.
Saćasti filtar inovativnog troputog katalizatora
Katalitički pretvarači funkcioniraju tako što izazivaju niz kemijskih reakcija oko metalnog, obično platinskog katalizatora. Dušikovi oksidi pretvaraju se u plinoviti dušik i kisik, ugljikov monoksid u ugljikov dioksid, a nesagoreni ugljikovodici u vodu i ugljikov dioksid.



Zanimljivosti o nafti:
U davna vremena sirova nafta koristila se za očuvanje mumija. Arapska riječ „mumiya” znači bitumen, što je jedna vrsta katrana. Prema rezultatima istraživanja Egipćani su držali ogromne zalihe te tvari, trgovali njome i transportirali je u dugim bambusovim cijevima
Pedesetih godina gorivo koje se koristilo za trkaće automobile Formule 1 sastojalo se od 45% benzina, 25% metanola, 23% (130 oktana) mlaznog goriva, 3% acetona i nešto mazivih aditiva. Nakon svake utrke mehaničari su rastavljali i pažljivo prali motor jer bi inače gorivo progorjelo vodove. Zahvaljujući striktnim pravilima, gorivo korišteno za utrke F1 danas jedva da se razlikuje od redovnog bezolovnog od 98 oktana.

